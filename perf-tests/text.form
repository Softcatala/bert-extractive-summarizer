num_sentences=5&text=Les dues portes veïnes van cedir pels cops dels mossos de l’ ARRO d’avançada de la resta de la comitiva policial i judicial. Eren les sis del matí del 24 de febrer al desè pis d’un dels blocs del carrer Mart del barri de la Mina. La secretària judicial portava a la mà l’ordre signada pel titular del jutjat número 4 de Badalona, Josep Maria Noales, que havia autoritzat l’entrada als immobles a partir dels indicis recollits per la unitat d’investigació de la comissaria de Sant Adrià de Besòs. Els mossos havien comprovat dies abans que el consum d’electricitat als dos pisos era superior als 30 amperes, una pista clara, fins ara, que rere la porta hi podria haver una plantació de marihuana. A més, una intensa olor de cànnabis impregnava pràcticament tot el bloc.

El verd de la marihuana va aparèixer al darrere d’una de les portes. A la del costat, els crits d’una dona gran espantada que protegia amb el cos a mig vestir el seu net ja van fer presagiar que aquesta vegada les pistes havien fallat. En un no res els policies van recórrer els pocs metres quadrats del pis i l’únic inquietant que hi van veure van ser les parets d’una habitació folrades de prestatgeries ocupades per una filera de processadors encesos. Uns ventiladors refrigeraven l’ estança, mentre que els llums de totes aquelles màquines connectades evidenciaven que el que fos estava funcionant.

“I tot això què és?”, va preguntar un dels mossos a la dona, ja una mica més tranquil·la. “No en tinc ni idea. L’hi ha de preguntar al meu fill”, que en aquell instant entrava per la porta en pijama. Juan Ruiz Cortés viu amb la seva família, la seva dona i els seus fills al mateix bloc, però uns pisos per sota. El terrabastall havia despertat mitja escala i pràcticament el barri, massa acostumat als dispositius contra el tràfic de drogues. Policies de paisà, d’uniforme i el mateix jutge, que a més és degà de Badalona, es van concentrar a la petita habitació, al davant d’aquell espectacle de dilluns amb les màquines enceses. Ruiz Cortés els va posar al dia: “Això no és més que una petita mineria de criptomonedes. Soc miner”.

L’entrada, autoritzada només per a droga, es va anul·lar immediatament. El jutge i els mossos van demanar disculpes a la senyora i al seu fill, que no es va salvar d’una denúncia per tenir la llum punxada. El magistrat va sol·licitar parlar per telèfon amb el responsable de delictes informàtics dels Mossos, que en poques paraules li va explicar en què consistia la mineria de criptomonedes i que, tal com ja els havia explicat el propietari dels ordinadors, es tracta d’una activitat que no és il·legal.

“La meva mare encara no s’ha recuperat de l’ensurt”, va explicar divendres Juan Ruiz a aquest diari. Han passat quatre mesos i la família encara està esperant que la companyia d’assegurances amb què treballa la Conselleria d’Interior els repari la porta.
LA REINVENCIÓ
Al propietari el van fer fora d’escombriaire i va invertir la quitança en targetes gràfiques

Podríem dir que vostè és un miner a la Mina? “En aquest barri es poden ser moltes coses. I ja li dic amb pena que és més fàcil fer les coses malament que bé. Però a la meva família hem estat escombriaires. I jo treballava a la mateixa empresa que la meva mare, Urbaser, fins que em van acomiadar de manera improcedent durant la pandèmia. Amb la quitança i la indemnització vaig comprar unes targetes de processament gràfic a Wallapop i vaig muntar una mineria al pis de la meva mare”, va detallar.

La mineria de criptomonedes consisteix, en poques paraules i senzilles, a crear noves monedes o a participar en el procés de validació de les operacions econòmiques que es duguin a terme amb aquestes divises. Com en va aprendre? “Tinc un do amb els ordinadors”, va assegurar sense vacil·lar.

Des que els Mossos van irrompre al pis de la seva mare, Ruiz abona mensualment el consum de llum després d’haver contractat una tarifa plana que li permet percebre uns ingressos amb què pot viure la seva família. “Sense luxes, però dignament”, va insistir. Està tan content que els últims mesos ha alliçonat altres membres de la seva família, que, de mica en mica, han anat aconseguint gràfiques i muntant les seves pròpies mineries casolanes, amb què van subsistint.

La del barri de la Mina no ha estat la primera mineria de criptomonedes que la policia ha localitzat “per error” a Catalunya. Una altra estava ubicada en una nau industrial del carrer Obradors de Santa Perpètua de Moguda. L’agost del 2018 una parella de la policia local va sospitar de la possibilitat que a l’interior hi pogués haver una plantació de marihuana després de detectar a la part posterior del local un tub enorme d’extracció de fums i quatre aparells industrials d’aire condicionat que expulsaven aigua sense parar. L’absència total d’olor els tenia despistats, però van traslladar la troballa al responsable de la comissaria dels Mossos de Santa Perpètua. Encara no havien començat les gestions sobre la propietat de la nau quan va aparèixer el propietari a la comissaria. Havia instal·lat un sistema de videovigilància que s’activava quan algú s’aproximava als voltants del local. Per les pantalles va veure els policies tafanejant a través de les finestres i es va presentar per preguntar què buscaven. El descobriment d’aquesta mineria a Santa Perpètua, que al seu dia no es va difondre, va comportar a l’home una sanció d’ Endesa de 80.000 euros després que es descobrís que havia dut a terme una connexió subterrània fins a la catenària del carrer. Després de la sanció va desmuntar la instal·lació i va abandonar la nau, on estava de lloguer.

I no precisament buscant marihuana es va trobar una altra mineria anterior a aquesta de Santa Perpètua. Hi havia rumors a Cambrils que unes obres al vell hotel Daurada Park, al peu de l’N-340, s’estaven fent per convertir-lo en un macroprostíbul. La policia local i els Mossos van irrompre a l’establiment i van descobrir una granja de criptomonedes al seu pàrquing subterrani. Aquella operació policial va tenir lloc el gener del 2018. I gairebé dos anys després, l’octubre del 2019, la detenció a Barcelona de John McAfee, fundador de l’antivirus que porta el seu propi cognom i una de les personalitats més extravagants del sector tecnològic, va descobrir que el tècnic era el responsable de la mineria de l’hotel de Cambrils. De fet, era en aquell soterrani on passava llargues temporades durant les seves estades, mig amagat, a Catalunya.
ACCIÓ EN EXPANSIÓ
L’activitat li permet subsistir i altres familiars del barri s’han afegit al negoci

En tot cas, la irrupció al pis de la Mina ha obligat els Mossos d’Esquadra i la judicatura a replantejar-se a partir de quins indicis es pot sol·licitar una autorització per accedir a un habitatge habitat on se sospita que hi ha una plantació de marihuana. Abans amb els mesuraments de consum de llum pràcticament n’hi havia prou, tot i que sempre era d’ajuda algun element més que poguessin recopilar els investigadors. Ara amb els ampers ja no n’hi ha prou. Al darrere de la porta hi pot haver una plantació de criptomonedes.
